Yhdysvaltojen ja Kiinan välinen vuosikymmeniä jatkunut tekoälysota ei ole löytänyt ratkaisuaan. Vuodesta toiseen valtiot nokittelevat toisiaan teknologisella kehityksellään, ylistäen oman, ja vähätellen muiden maiden teknologista mahtavuutta. Tämä saavutetaan massamedioiden häikäilemättömällä lahjonnalla ja hyväksikäytöllä. Yleisön mielipide on polarisoitunut. Suurin ihmismassa on tämän valtavan manipulointikoneiston pauloissa, huolehtien lähinnä omasta hyvinvoinnistaan. He tuudittautuvat oman valtionsa tuomaan turvaan, vaikka se tapahtuisikin muiden kustannuksella. 

Valtiota rahoittavien megakorporaatioiden valta ulottuu julkisen puolen palveluihin varhaiskasvatuksesta saattohoitoon. Koulutusjärjestelmät laaditaan edelleenkin ministeriöissä, mutta tieteellistä totuutta tavoittelevan yleissivistyksen sijaan koulutus tähtää nykyään kulttuurilliseen yhtenäistämiseen, jossa yksilön oma vastuu sekä harkintakyky ovelasti kehitetään olemaan linjassa valtion sekä sen suurimpien yritysten intressien mukaisesti. Oppivelvollisuuden aloittaminen on madaltunut kolmen vuoden ikään, jolloin päiväkotirobottien johtama yhteisöllinen ja pakollinen varhaiskasvatus opettaa lapsia hyödyntämään yhteiskunnan kriittisiä teknologiajärjestelmiä, tutustuttaen samalla lähialueiden lapsia toisiinsa. 

Vähemmän puhuttuna, kansan keskuudessa tabuna leviävänä tavoitteena varhaiskasvatukselle on myös iskostaa valtion arvomaailma lapsiin jo pienestä pitäen, vahvistaen kansalaiskuuliaisuutta yhteenkuuluvuuden tunteen kautta. Nationalismia mitataan vuosittain jokaisen opetusasteen valtakunnallisissa kyselyissä, vaikka tämä virallisesti tehdäänkin vain tutkimustarkoituksissa, eikä valtion intressejä edistävän tavoitteellisen moraalikasvatuksen edistämiseksi. Korkeasti kouluttautuneiden määrä on vähentynyt. Osittain se on tapahtunut valtion kiristämien opiskelupaikkamäärien takia, osittain työpaikkojen valintakriteerien korostaessa meritokratiaa nimekkäiden tutkintojen yli. Polarisoitunut kasvatus, pelon ohjaama vanhemmuus, sosiaalisen median loputtomasti kuulijan mielihaluja toisteleva kaikukoppa sekä tekoälypohjaiset terapiapalvelut ovat saaneet itsepäisimmätkin mediakriittiset ajattelijat alistumaan kohtaloonsa voimattomina.

Eurooppa on jäänyt vahvan sääntelyn, yksityisyyden suojan sekä muiden unionin harkittujen toimintamallien takia auttamattomasti jälkeen globaalissa teknologiakilpailuissa. Muutamissa Euroopan valtiossa on pitkän historiansa ansiosta kilpailukykyistä teollisuutta, joka usein kuitenkin rajoittuu muutamaan alansa huipuksi kehittyneeseen vertikaaliin. Näitä ovat esimeriksi Saksan autoteollisuus tai Espanjan ruokatuotanto. Pohjoismaat ovat yhteistyössä keskittyneet terveydenhuollon parantamiseen, noudattaen hyvinvointivaltioperiaatteitaan yksilön parhaan edistämiseksi. Suomen kohdalla terveydenhuolto on keskittynyt raskauden aikaiseen hoitoon, synnytykseen sairaalaolosuhteissa, sekä lasten terveyteen varhaisvuosina. Heikoimmistakin kansalaisista pidetään edelleenkin huolta, mutta muuttuneen maailmantilanteen takia yhteiskunta on korostanut edistävänsä lähtökohtien tasa-arvoa yli lopputulosten. Heikoimmankin yksilön on tosin saatava riittävä elintaso. Riittävä näyttää tosin erilaiselta, kuin ennen. Aikanaan itsestäänselvyytenä pidetty elämä ilman radikaalisti rajoitettua yhteisten yhteiskuntaresurssien hyödyntämistä on nykyään harvojen valittujen luksusta. 

Automatisaation ja tekoälykehityksen johdosta tapahtuneen massatyöttömyyden myötä myös globaali talouskasvu on muuttunut videopeliltä tuntuvaksi keinotteluksi, joka korostaa entistä enemmän voittojen kertymistä vahvimmalle valtaeliitille. Moni nykypäivän merkittävistä henkilöistä on perillisiä jo 2000-luvun alussa hyvin yritysaristokraattien perillisiä, joka vetää vuosikymmen toisensa jälkeen lisää rahaa ja valtaa puoleensa. Työttömyys tarkoittaa automaattisesti yksilön leimaamista yhteiskunnalle turhaksi neljännen luokan kansalaiseksi, Turhakkeeksi, joka menettää oikeutensa valtaeliitille sekä muille yhteiskuntakelpoisille keskiluokille varattuihin etuihin, kuten kiinteään ruokaan tai yksilölliseen asumismuotoon.

Turhakkeet ansaitsevat valtion takaaman VVV-minimielintason, jossa "Voit Vallan Vapaasti"-ohjelman mukaisesti kaikki reaalimaailman hyvikkeet ovat korvattu digitaalisilla vastineilla. Asuminen tapahtuu valtion rakennuttamissa maanalaisissa bunkkereissa, joissa jokaiselle yksilölle on varattu 12 kuutiometrin teknologia-avusteinen punkka. Ruokaa tai juomaa ei tarvita, koska suonensisäinen nestemäinen ravinneaine ylläpitää kehon vaatimia toimintoja kustannustehokkaalla tavalla. Ulostaminen tapahtuu tyhjiökatetreilla, jotka on yhdistetty keskitettyyn jätteenkäsittelyyn, joka desinfioinnin jälkeen uudelleenkäyttää ulostetta uuden ravinteen luomiseksi. Turhakkeet harvoin haluavat tietää tarkemmin tästä alkujaan japanilaisesta bioteknologisesta prosessista, jolla on ollut valtava merkitys tasa-arvoisen yhteiskunnan mahdollistamiseksi.

Globaalisti lisääntyvät ihmismäärät yhdistettynä ympäristön kustannuksella kasvavaan elintasoon on kuluttanut rajallisia maanpäällisiä resursseja, joiden jakamisen haasteet ovat ihmiskunnan historiassa aina olleet isoimpia syitä ihmisten välisiin ristiriitoihin ja sotiin. Tuloksellisesti menestynyttä VVV-ohjelmaa on kyllä varsinkin sen alkuaikoina moraalittomana kritisoitu. Ihmisten luokkiin jakamisen sekä luokkien välisten epätasa-arvoisuuksien näkökulmasta yhteiskuntaluokittain resurssien jakaminen on ollut herkkä aihe. Kuitenkin VVV-ohjelma on mennyt läpi. 2030-luvun globalista nälänhädästä, epäinhimillisistä sairaanhoitomahdollisuuksista sekä 'kaikkien tasa-arvo kaikessa' -filosofiasta johtunut Kolmas Maailmansota sai monet moraalipyhimykset vaikenemaan. 

Kaiken kaikkiaan Suomessa eletään vielä epävarmuutta korostavaa aikaa, jossa nopeasti kehittynyt teknologia on aiheuttanut yhteiskunnalle pakottavan tarpeen muuttua niin kiireellä, ettei kaikki lainsäädäntö, saatikka ihmisten mielipiteet, ole pysynyt muutostahdissa mukana. Moni neljännen kansanluokan VVV-ohjelman mukaan elävä Turhake kuvailee itseään todella tyytyväiseksi, niin kuin kaikista kansanluokista korkeimmalla oleva kansallisen NPS-kyselyn arvosana 93 kertoo. Arki pyörii ilman työpaineita tai stressiä selviytymisestä. Elinolot reaalimaailmassa eivät ole hääppöiset, mutta sAR-implantin avulla koettu Todellisuus riittää monelle oman itsensä toteuttamiseen.

Kolmannen luokan kansalaiset ovat väliinputoajia, jotka joutuvat elämään lähes samoissa olosuhteissa neljännen kansanluokkalaisten kanssa. He pääsevät kuitenkin tekemään yhteiskunnallisesti hyödyllistä täysmittaista työpäivää ansaitakseen oikeuden poistua päivittäin VVV-bunkkerista kokemaan reaalimaailmaa. Se ei juurikaan säväytä loputtomien mahdollisuuksien sAR-implantien kautta koetun Todellisuuden rinnalla, mutta monelle pelkkä ajatus fyysisestä maailmasta tuntuu tärkeältä. Lisäksi reaalimaailman suurimpana etuna koetaan pysyvät muistot. Heikkoutena sAR-implantin lääkkeenhuuruisessa Todellisuudessa on, ettei session jälkeen tapahtumista jää mieleen muuta kuin yksittäiset faktat. Hetkessä koettu sensoriaugmentoitu hekuma sekä tapahtumien yksityiskohdat jäävät valitettavasti unholaan.

Toisen luokan kansalaisia on huomattavasti vähemmän, sillä ansaitakseen asemansa he joutuvat todistamaan pätevyytensä ja merkityksensä yhteiskunnalle nuoresta pitäen korkeita arvosanoja ylläpitämällä. Arki kuluu nopeasti vuodesta toiseen vaikeutuvia työtehtäviä suorittamalla. Kolmannen luokan kansalaiseksi kelpaa kuka tahansa riittävän motivoitunut yksilö. Sen sijaan korkeampien luokkien vaatima itsensä jatkuva kehittäminen haluamaansa kutsumusammattiin ei ole kaikille mahdollista. Innokkaimmistakin kansalaisista heikoiten suoriutuvat korvataan vuosittain tekoälyhallituksen käymässä luokkajakotapahtumassa, jossa useimmat toivovat pysyvänsä jo saavuttamassaan elämässä ilman muutoksia.

Vain muutamat harvoin valitut yksilöt saavat elämänsä aikana ylellisen ensimmäisen luokan elämään, entisen Keilaniemen pilvenpiirtäjien tilalle rakennetun aidatulla alueella: Ykkösvyöhykkeellä. Helsinki-Espoon teknologiametropolin hohdokkaimman alueen mysteerisestä ja huhuissa lähes tarunomaisesta arjesta alemman luokan kansalaiset tietävät hyvin vähän. Asuinalueen lisäksi suuri vaikutusvalta yhteiskuntaan sekä lähikontakti tekoälyhallituksen kanssa ovat ykkösluokkalaisista ainoita tiedettyjä faktoja.

Totuus yhteiskunnan tilasta ja sen takana olevista päätöksentekoprosesseista on yksinomaan Kolmannen Maailmansodan jälkeisen 2040-luvulta alkaen Euroopassa yhtenäistetyn tekoälyhallituksen tiedossa. Kansallisesti kehitetyt, EU-rahoitteiset supertietokoneet pyörittävät jokainen oman valtionsa tekoälyohjelmaa, jonka tarkoituksena ei ole pelkästään optimoida ja jakaa vähäisiä maanpäällisiä resursseja reilusti ja tasaisesti kaikkien EU-maiden kesken, vaan myös kehittää yhteiskuntaa kohti todellista teknologiavetoista globaalia rauhan ja hyvinvoinnin utopiaa.
